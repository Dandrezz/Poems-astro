[
    {
        "id": "1",
        "author": "Eugenio Montale",
        "date": "1971",
        "description": "o sceso, dandoti il braccio, almeno un milione di scale ...",
        "title": "Ho sceso dandoti il braccio",
        "content": "Ho sceso, dandoti il braccio, almeno un milione di scale\ne ora che non ci sei è il vuoto ad ogni gradino.\nAnche così è stato breve il nostro lungo viaggio.\nIl mio dura tuttora, nè più mi occorrono\nle coincidenze, le prenotazioni,\nle trappole, gli scorni di chi crede\nche la realtà sia quella che si vede.\n\nHo sceso milioni di scale dandoti il braccio\nnon già perché con quattr'occhi forse si vede di più.\nCon te le ho scese perché sapevo che di noi due\nle sole vere pupille, sebbene tanto offuscate,\nerano le tue."
    }
]